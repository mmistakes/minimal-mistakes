---
author: cociñeira
comments:
  show: false
  fediHost: toot.site
  fediusername: xosem
  fediid: 106158589675457766
date: 2021-02-01 20:00:00
layout: post
navigation: true
categories:
- cociñeira
- fediverso
- Xeral
tags:
- cociña
- receita
- lévedo
- pan
---

# Pan con lévedo feito na casa

![molete](https://i.imgur.com/ZjPZM4u.png)

_molete feito a partir do meu lévedo_

## Lévedo caseiro

O [lévedo](https://academia.gal/dicionario/-/termo/l%C3%A9vedo) preciso para a fermentación da fariña e facer o [pan](https://gl.wikipedia.org/wiki/Pan) é un **organismo vivo**, composto por *milleiros* de microorganismos. Podes mercar *lévedo industrial* xa preparado ou *partir dos elementos básicos* para **obter o teu propio lévedo**, alimentalo, coidalo e **utilizalo para cocer o teu propio pan**.

Tamén se coñece como **Masa Nai**, pois dela tomaremos parte para elaborar o noso pan e gardaremos outra que seguiremos coidando e tomando parte para facer máis pan.

![fermento/lévedo](https://i.imgur.com/zlG9UrC.jpg "dous botes ao inicio do proceso")

*na imaxe vense dous envases de vidro onde comecei o proceso de fermentación*

### Procedemento

**Ingredientes**

* fariña
* auga
* un envase


En **2013** escribimos unha [entrada no blogue][1] [CultivaeCome][2] sobre este [tema][3]. Refrescamos a experiencia, xa que estamos [confinados][4] e... non perdemos o tempo con outras cousas, eu que sei. 

A fariña da que partir, en principio, da igual, pero tendo en conta que os _"bichiños"_ que queremos **para fermentar masas abundan máis na casca dos cereais, mellor usar unha integral**. A de [centeo][5] seica é coñecida por ser mellor, polo menos para iniciar o proceso. Unha vez detectado que hai vida (burbullas), podes continuar o proceso con fariña branca de trigo, convencional, _todouso_. 

Polo que comentaban estes días no twitter (o que me animou a facer isto,[@todomal][7] a.k.a [@Tawil][6] en _twitter_), as fariñas _"eco"_ non son as mellores, curiosamente... igual teñen demasiada diversidade microbiana, ou vai ti saber, pero é certo que non dan bos rendementos, e poden botar a perder un lévedo. Daquela, o que eu fixen no paso 1 é coller un bote de vidro e **mesturar unha cullerada de fariña de centeo con "un chupo" de auga**, a ollo. Queda un engrudo líquido. Deixa **sen pechar de todo o bote a descansar 24 horas**. Eu fíxeno pola mañá, ao erguerme, así o primeiro que fago antes de almorzar é alimentar o bicho. Nas primeiras 24 horas igual non notas nada, dependerá de moitas cousas, entre elas, a temperatura do lugar no que teñas o bote. 

O que adoita pasar é que **separan 2 fases**: decanta embaixo un engrudo brancuzco e flota por enriba unha pequena capa de auga máis ou menos escura. 

Toca entón iniciar o **segundo paso, que básicamente se repite durante 3-5 días**, dependendo de como ula. Hai que **tirar esa auga e parte do engrudo, e botar fariña nova (60g) e auga fresca (60 g) sen cloro**. E deixa repousar de novo. Neste primeiro refresco xa non usei fariña de centeo, se non fariña triga panificable _"El molino del abuelo"_, que era a que tiña aberta. 

**O que denota que vai ben é como ule**, arrecende a algo que semella pan, con notas de cervexa ou viño, e hai quen di mel... en calquera caso, un **olor a fermentado agradable**. Se lle notas un tufo acedo, tira con todo e empeza de novo. 

A medida que a cousa evoluciona, **deixa de formarse** esa fase acuosa da superficie, e só ves burbullas máis ou menos rápido. Ao mellor en 12 horas xa está a tope de fermentación, iso vaino tanteando. Cada  24 horas (ou así) retiras entón a metade máis ou menos, e engades outros 60+60 de fariña e agua, para **alimentar** e refrescar, e así **5 días**. Ou menos. Se resultou ser moi exitoso, ao mellor en 3 días xa tes un bo fermento. Sábelo se burbulla moito moi rápido. Se colles unha culleradiña de fermento e a botas nunha taza de auga, e flota, está listo e activo para usar. 

Que facer co que tiras cada día? Pois _muffins estilo inglés_ (media taza de fermento-refugallo, 2 tazas de fariña e 2 de auga, un chisco de sal, un chisco de bicarbonato e botar nunha tixola a lume suave), tortiñas... whatever, pero que saibas que **non tes por que tiralo**.

* * *

## O Pan


![a masa, levedando](https://i.imgur.com/D6nXITM.jpg "a masa, levedando. A foto lémbrame a algún cadro pintado por algún mestre _flamenco_")

_A masa levedando_, óleo sobre tea. Mestre Flamenco (s.XVII)

A idea de usar isto é obter un pan aromático e con sabor intenso, algo acedo, así que terá fermentación longa. Polo tanto, non necesitas moito fermento. Para o da **foto inferior no forno**, había uns 60 g de fermento en 500 de fariña e 500 de auga. Resultou unha masa de moita hidratación, difícil de manexar se non es experto. Hai que deixar que levede 3-4 horas antes de lle botar sal (uns 10g), amasar e formar (darlle plegados sobre si mesmo), e deixar levedar no refrixerador toda a noite. 

Outro que fixen, o **molete de arriba de todo**, cun proceso algo diferente, levou só 10g de fermento en 100 de fariña e 60 de auga que **estivo 24h a traballar**, e que logo mesturei con 500 de fariña e 320 de auga... hai moita variedade de receitas e posibilidades. Se a hidratación do pan non pasa de 65% ou así, é máis fácil de manexar, en principio.


![cocendo](https://i.imgur.com/FIq6Qlx.jpg "cocendo no forno, ver as pedras abaixo")

*pan no forno*, jpg. Instagramer (s.XXI)


O de darlle forma, plegando a masa sobre sí, é determinante para como sairá despois a miga. Así que se non plegas ben, ainda que o fermento traballe estupendamente, a miga non será _"desa que esfreba"_, ou con ollada...


![enfriando](https://i.imgur.com/Zs4ew2D.jpg "ao sacalo do forno, mentras enfría")

*o resultado final, xa enfriando*


Neste en concreto **paseime coa auga**, non gardei ben a proporción fariña: auga, e a miga resultou algo abecerrada. Sabrosa, pero non ten ese punto que buscaba de _esponxosidade_. 

Polo que vin, para fermentacións tan longas, unha fariña con máis forza axuda... terei que probar. Isto é un vicio, e unha vez que logras un fermento, consérvalo indefinidamente, alimentándoo cada día, ou gardando no refrixerador, e fas mil probas: con distintas fariñas, distintas proporcións de auga, distintos tempos de fermentado. Agora estou cunha proba que ten un tempo de fermentación medianamente longo, dunhas 8 horas, e menos hidratado, pero igualmente con fariña todouso, branca. Porei fotos... se sae ben :P


![corte](https://i.imgur.com/7RuL2R1.jpg "corte transversal")

*corte transversal, do pan que lle botei máis auga*


![corte transversal do molete](https://i.imgur.com/fmG8FOL.png "corte do molete de arriba de todo")

_o molete da primeira imaxe, moito máis do meu gusto, tamén cortado_


## Contacto

Se queres comentar ou precisas algunha aclaración, [contacta conmigo no fediverso][8].


* Imaxes [@drupas][8]
* Texto [@drupas][8] / [@xosem](https://toot.site/@xosem)

![CC BY-SA](https://upload.wikimedia.org/wikipedia/commons/thumb/d/d0/CC-BY-SA_icon.svg/88px-CC-BY-SA_icon.svg.png)

[1]: https://cultivaecome.blogspot.com/2013/06/pan-caseiro-de-masa-madre.html
[2]: https://cultivaecome.blogspot.com
[3]: https://cultivaecome.blogspot.com/search/label/pan
[4]: https://www.nosdiario.gal/tags/coronavirus
[5]: https://gl.wikipedia.org/wiki/Centeo
[6]: https://twitter.com/Tawil
[7]: https://todon.nl/@todomal
[8]: https://red.confederac.io/@drupas
